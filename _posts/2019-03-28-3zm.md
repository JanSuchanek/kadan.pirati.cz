---
layout: post
category: post
title: Nemůžeme navrhovat body do zastupitelstva!?
date: 2019-03-28
author: Jana Hladová
authorId: jana.hladova    # uid nekoho z _people
image: posts/3zm.PNG
tags:
  - Navrhy opozice
  - Hlasovani zastupitelstva
  - Zapis ze zastupitelstva
  - Videozaznam jednani zastupitelstva
  - Body do zastupitelstva
---

# Většinovým vetem všechno smetem :(


Dne 28.3. se konalo druhé letošní zasedání zastupitelstva. Připravili jsme na jednání několik bodů, které jsme považovali za důležité projednat na tomto plénu. Za nejdůležitější z nich považujeme pořizování videozáznamu z jednání zastupitelů a jeho zpřístupnění občanům na webových stránkách města a návrh týkající se zásadního omezení používání jednorázových plastových obalů při kulturních akcích na území města. Ani jeden z pěti bodů na program jednání zařazen nebyl, ač jsme vše poslali v dostatečném předstihu a řádně. Bohužel v Kadani se praktikuje nestandardní postup, kdy body na jednání zastupitelstva nejdříve musí schválit Rada města. Nestandardní je to v několika ohledech. Tak předně právo navrhovat body k projednání má ze zákona o obcích a i podle jednacího řádu, každý zastupitel. Pravomoc k rozhodnutí, zda bude bod projednán či nikoliv má jen a pouze plénum zastupitelů. Proto standartní a demokratický postup je, že na jednání se zařadí veškeré body – ty které připravila Rada města i ostatní, navržené zastupiteli. Na začátku zasedání při schvalování programu mají zastupitelé možnost v rámci hlasování o programu vyjádřit své připomínky, případně si odhlasovat změnu programu. Naše námitka proti současnému postupu vedení města byla vypořádána tak, že můžeme bod navrhnout na začátku zasedání při schvalování programu jednání. V takovém případě se ale většina zastupitelů nemá možnost seznámit se všemi informacemi týkajícími se daného bodu a s případnými podklady, tak jak by to bylo možné v případě řádného zařazení bodu do programu schůze, který se zasílá v dostatečném předstihu, aby si mohli zastupitelé všechny body prostudovat a připravit se na diskusi.
 A to je další zajímavý postřeh z posledního jednání. Některé zastupitele diskutování vyloženě obtěžuje až tak, že si neodpustili poznámku o exhibicionismu po diskusi toužících kolegů. Ráda bych v této souvislosti připomněla, že pokud někam patří diskuse, tak na zastupitelstvo. A pokud má někdo diskutovat tak zastupitelé. A vše má probíhat transparentně za účasti veřejnosti ať již přímo fyzicky v sále, nebo u on-line přenosu doma. A pokud byl někdo zvyklý, že si přišel na zastupitelstvo „odsedět“ svých 40 minut s tím, že se vším souhlasí a nemá žádný jiný návrh, nápad, zlepšení, tak je asi načase si zvykat na to, že noví zastupitelé protinávrhy mají a je nutné o nich diskutovat.
S tím souvisí další zajímavá událost z posledního jednání. A tím je náš unikátní hlasovací systém. Vítáme iniciativu všech, kteří se podíleli na realizaci včetně nápadu s QR kódy. Nicméně v mediální bouři trochu zaniklo, že hlavním důvodem k pořízení tohoto systému byla právě aktivita nových zastupitelů (hlavně z řad Pirátů a ANO), kteří aktivně vznášejí protinávrhy a vyvolávají nad nimi diskusi. Dokud totiž probíhalo hlasování o předem dohodnutých (na Radě města) bodech a nebyli protinávrhy, les rukou pro a proti byl předem odhadnutelný a téměř standardní. S novými návrhy se hlasování stalo značně nepřehledné, zvláště pokud někteří hlasovali ne podle politické příslušnosti, ale podle svého nejlepšího vědomí a svědomí – třeba pro protinávrh tzv. opozice. Chaos, jaký to vyvolalo, je ostatně krásně zachycen na záznamu z únorového zasedání zastupitelstva. Pan tajemník se při počítání opravdu zapotil a nejednou se muselo hlasování dokonce opakovat. Březnové zasedání tedy již bylo o mnoho klidnější, ale stejně nám stále chybí nějaký důstojný zasedací pořádek a mikrofony, aby každého řečníka, nejen starostu, místostarostu a tajemníka, bylo dobře slyšet. Sedět zády ke kolegům zastupitelům a k veřejnosti a při každém vystoupení muset povstat a obrátit se k ostatním, není úplně praktické a důstojné. 

[Jmenné hlasování z 3. zastupitelstva Kadaň] 

[Výpis usnesení ze zápisu 3. zastupitelstva Kadaň](http://www.mesto-kadan.cz/obcan/)

[Videozáznam z 3. jednání zastupitelstva Kadaň]
