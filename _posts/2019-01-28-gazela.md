---
layout: post
category: post
title: Bojujeme za přírodu celého kraje  
date: 2019-01-28
author: Jana Hladová
authorId: jana.hladova    # uid nekoho z _people
image: posts/gazela.jpg
tags:
  - Gazela
  - Plynovod
  - Piráti
  - Ústecký kraj
---

# Nesouhlas s plynovodem Gazela II 

Dne 28.1. se konalo mimořádné zasedání zastupitelstva Ústeckého kraje. 
Jedním z hlavních bodů programu bylo schválení změny územního rozvoje, čímž dojde k vymezení koridoru pro vedení vysokotlakého plynovodu Gazela II. Ano, jedná se o další vysokotlaké vedení plynu, které povede souběžně s podobným vedením zbudovaným před pár lety, nazvaným Gazela I. Vedení je dlouhé 150 km, vede z Hory sv. Kateřiny přes Ústecký kraj do Plzeňského kraje, kde u obce Přimda navazuje na plynovod v Německu. 
V důsledku stavby dojde ke střetu s mnoha cennými přírodními oblastmi, pokácí se mnoho stromů, překope mnoho menších i větších vodních toků. Prostě již tak zkoušená příroda našeho kraje, dostane další „ránu“. Celý projekt by asi nevzbuzoval podezření, nebýt pár velmi zásadních faktů, které vzbuzují obavy, že někdo chce pouze využít naše území, aniž by z toho občané obou krajů měli prospěch, který by zničení cenné přírody vyvážil. 
Stavba se prohlašuje za veřejně prospěšnou. Přitom v dlouhodobých plánech ČR reprezentovaných Státní energetickou koncepcí a Politikou územního rozvoje, není tato stavba zmíněna. Dle odborníků z oboru energetické bezpečnosti jsou přepravní kapacity v ČR současné době naprosto dostačující. Navíc pokud by tato kapacita byla potřeba, proč se nevybudovala společně s již zmíněným prvním plynovodem Gazela I? 
Je opravdu nutné, znovu ničit přírodu našeho kraje? Jsem přesvědčená, že nikoliv. Navíc stavba je projektem soukromého investora (NET4GAS) jehož zájmem určitě není strategická bezpečnost ČR, neboť její vlastnické struktury sahají do Holandska a Lichtenštejnska.
Naopak finanční přínos pro investora bude významný. Jenom posouzení vlivu na životní prostředí ho vyšlo na téměř 10 mil. korun. Taková investice se musí vyplatit, a proto, „světe div se“ výsledkem tohoto posudku je, že stavba nebude mít významně negativní vliv na životní prostředí! 
Všechny tyto skutečnosti a otazníky jsem jela sdělit našim krajským zastupitelům a upozornit je na nebezpečí, která posvěcením stavby naší severočeské přírodě hrozí. Zároveň jsem upozornila, na velmi nestandardní průběh schvalovacího procesu této změny územního plánu. Vše budí dojem, že bylo potřeba změnu realizovat rychle a bez přílišného zapojení odborné veřejnosti. To se také podařilo, a i když mnoho obcí mělo k projektu výhrady, byli nakonec „přesvědčeny“ investorem, že mají souhlasit. 
Při následném hlasování o změně územního plánu, byl proti tomuto návrhu pouze jeden zastupitel (kadaňský starosta Jíří Kulhánek) a šest se jich zdrželo. Tímto krokem tedy naši krajští zástupci posvětili velký kšeft pro firmu NET4GAS a současně další devastaci našeho životního prostředí, které by si spíš zasloužilo péči a ochranu!   

[Mediální ohlas](https://sever.rozhlas.cz/pres-ustecky-kraj-ma-vest-dalsi-plynovod-7750053?fbclid=IwAR1lJiVie3K_MybLeRLm-HuJhSIg6FVbjtzT2w8A06wAqznhQmSZIp00C18)

